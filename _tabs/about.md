---
# the default layout is 'page'
title: Co u mnie
icon: fas fa-user
order: 2

---

<!-- tutaj zdjecie mojej mordy-->

<img src="/assets/img/profilowe.jpg" alt="Hej, to moja twarz" width="30%"/>

# Cześć,

jestem człowiekiem. Poznaję świat po swojemu. Lubię przykłady i metafory. Mam licencję na filozofowanie. Niedługo będę miał też licencję na psychologowanie. Lubię dawać ludziom wędki, czyli udzielać trudnych odpowiedzi na proste pytania. Uważam, że kiedy podczas rozmowy ktoś zapewnia mi kontekst, to znaczy, że jest życzliwy. Wydaje mi się, że jakość świata można łatwo zmierzyć zaufaniem, na jakie mogą pozwolić wobec siebie obcy ludzie. 

# Ostatnio 

**przejechałem 100 km z kółkami na nogach**. Na rolkach jeżdżę od 2018 roku. To najlepsza aktywność fizyczna – jeździć mogę samotniczo albo towarzysko, zależy akurat jaki mam nastrój. W minionym roku wybraliśmy się z ekipą z Lublina na Roztocze. Zupełnie tego nie planowałem. 

**obroniłem licencjat z filozofii**, który dotyczy mniej więcej tego, że psychika to taki system informacyjny, który steruje organizmem w środowisku tak, żeby organizm mógł efektywnie przetwarzać energię. I że jak to się stało, że zrobił się z tego skomplikowany człowiek, z całym swoim zabarwieniem uczuciowo-nastrojowym, moralnością, hierarchią, sztuką, nauką itp., skoro to miało być tylko przetwarzanie energii! (Stąd tytuł: Antoniego Kępińskiego teoria metabolizmu energetyczno-informacyjnego)

**trenuję tlenowo**. Pominę mechanizmy biologiczne treningu tlenowego. Po prostu któregoś razu usłyszałem, że jeżeli chcę jeździć szybko na rolkach, to najpierw powinienem jeździć wolno. Ucieszyłem się, bo oznaczało to mniej więcej, że aby jeździć szybciej, to muszę się starać mniej. Byłbym głupi, gdybym tego nie wykorzystał. Jest tylko jeden kruczek – muszę wyjeździć odpowiednio dużo rolkogodzin. Dlatego kiedy przyszła zima, rolkogodziny zamieniłem na dupogodziny na rowerze stacjonarnym. Wszystko po to, abym na wiosnę odmienił dupogodziny na rolkogodziny i znowu poczuł się wolny zakładając kółka na nogi, ale żeby tym razem było więcej wiatru we włosach przy tym samym poziomie zmęczenia. Czy świadomość, że subiektywnie męczę się tak samo jak wcześniej, ale obiektywnie jadę szybciej, nie jest magiczna?

**rozkminiam świat społeczny informatyków**. Zaczęło się od tego, że chciałem napisać sobie prostą aplikację na telefon do długoterminowego śledzenia obciążenia w treningu siłowym (wszystkie dostępne apki mnie frustrowały). Szybko się zorientowałem, że mam za małą wiedzę w tym zakresie, a nie chcę być lemingiem, co tylko kopiuje fragmenty kodu bez zrozumienia. Zacząłem się dokształcać, czyli właściwie prokrastynować od mojego głównego celu. I teraz **uwaga, otwieram dygresję i wprowadzam żargon**. Ogarnąłem, że Android jest na powłoce Linuxa i że w sumie to wypadałoby się dokształcić z Linuxa, bo w tym świecie prawie wszystko funkcjonuje w oparciu o Linuxa, a Windows to tylko taka fikcja dla informatycznych mugoli. Zacząłem uczyć się terminala. Jak mi się znudziło, zacząłem prokrastynować od czynności, która sama w sobie była prokrastynacją (zagnieżdżone prokrastynacje istnieją!) i trafiłem na świetną grę: Ewolucja Zaufania. Podjarałem się twórczością programisty, który to napisał. Okazało się, że jego blog stoi na *11ty*, czyli statycznym generatorze stron. Stwierdziłem, że też chcę takiego bloga. Zacząłem się interesować, co to te statyczne generatory stron i dlaczego są fajniejsze niż *Wordpress*. Szybko się zorientowałem, że statyczne generatory stron mnie przerastają, a przynajmniej ten konkretny, czyli *11ty/eleventy* (bo jest nowy i dlatego mało do niego dokumentacji, czyli instrukcji). Ostatecznie porzuciłem *11ty* na rzecz *Jekyll'a* – starszego i lepiej udokumentowanego generatora. **Koniec dygresji i żargonu**. Kiedy szukałem pomocy w internecie trafiłem na Tatianę Mac, kobietę która zwiewnym językiem tłumaczyła mój problem, a przy okazji uroczo narzekała, że świat programowania bywa oschły dla początkujących, że starsi wyjadacze „podczas rozmowy” z młodszymi często rzucają obdartym z kontekstu rozwiązaniem i w sposób godny stereotypowej kobiety manifestują podejście „domyśl się”. Mój sformatowany psychologicznie umysł to podchwycił i zacząłem rozkminiać np. jak właściwie u informatyków wygląda hierarchia społeczna. Albo że technologia to też forma kultury i wymaga aktywnego podtrzymywania przez system społeczny, bo inaczej umiera wraz ostatnimi ludźmi, którzy osiagnęli w niej płynność. Kiedy drążyłem, trafiłem na klasyczną książkę o programowaniu z 2000 roku (która na przekór temu, że świat IT tak szybko się zmienia, jest zadziwiająco aktualna): *Pragmatyczny Programista*. Zaskakujące, że znajduje się w niej wiele nieprogramistycznych metafor i rad życiowych. Znalazłem w niej nawet fragment o zjawisku, które opisywali u nas na psychologii – o efekcie zbitej szyby. 

**dowiedziałem się, że u notariusza można negocjować stawki**. Okazuje się, że notariusz też człowiek, i że kiedy ma do wyboru podać niższą lub wyższą cenę za swoją usługę, to poda wyższą. To nie znaczy, że musimy tę cenę zaakceptować. Możemy np. zadzwonić do innego notariusza i zdziwić się, jak bardzo tę cenę da się obniżyć.  
