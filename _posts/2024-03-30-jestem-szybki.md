---
title: Jest fajnie? Jest lekko
image: assets/img/speed/bessie1200x630.jpg
---
Wysiłek wytrzymałościowy (bieganie, rower, jazda na rolkach itp.) bywa dobrą metaforą życia. 
Zarówno w życiu, jak i w jeździe na rolkach, serce mówi czasem zupełnie coś innego niż mózg. 
Konflikt serce-mózg przydarzył mi się podczas jazdy w Lasach Kozłowieckich. 
Gdyby ktoś pytał "Jak niby można jeździć na rolkach po lesie?", odpowiadam: ![droga w lesie kozłowieckim](assets/img/speed/lasowanie.jpg)
Jest tam asfalt. 

Miała być luźna przejażdżka, a wyszło jak zwykle – nie oszczędzałem nóg, ani serca. Przy okazji zaobserwowałem ciekawą zależnośc: łatwiej mi wycisnąć z serca 100% mocy kiedy jadę z górki. Szczegóły widać na wykresie, który zaraz wyjaśnię. ![wykres](assets/img/speed/wykres.jpg)

## A: Jadąc po płaskim i z górki

Serce mówi: "Stary, biję 184 razy na minutę, już nie mam zapasu do cholery. No niby w zeszłym roku wycisnąłeś ze mnie 187 uderzeń na minutę, ale weź już odpuść!"

Mózg mówi: "Pa jak przyjemnie! Jestem szybki! Szybki!" 

![im speed](assets/img/speed/speed.gif){: .normal }

## B: Jadąc pod górkę

Serce mówi: "No niby ciężko, niby biję 175 razy na minutę, ale jak się uprzeć, to jeszcze ze 12 uderzeń mam w zapasie. Możesz szybciej."

Mózg mówi: "Co k**wa?! Jakie szybciej? Kiedy koniec?"

![im not speed](assets/img/speed/bessie400x250.jpg){: .normal }

## Paradoks
**Subiektywnie odczuwam dużo mniejszy wysiłek, kiedy jadę z górki, mimo że serce pracuje wtedy ciężej**. 
Najwyższe odczyty tętna jakie zarejestrowałem kiedykolwiek, występowały zawsze, kiedy zjeżdżałem z górki. Jest to podwójnie kontrintuicyjne. Po pierwsze, wydawałoby się, że jadąc z góry trudniej zmęczyć serce, ale nie, to wtedy prędzej pojawi się tętno maksymalne. Po drugie, dzięki jakiejś magii, tego wysiłku wtedy nie czuć. Jadąc po płaskim, żeby aż tak się zmobilizować, musiałbym sobie wyobrażać, że goni mnie niedźwiedź, albo wychowawca z liceum, który próbuje mi przekazać, że muszę wrócić do szkoły. 
Natomiast psychicznie odczuwam znacznie większy wysiłek, kiedy jadę pod górkę, mimo że serce pracuje lżej. O co chodzi?

## Wyjaśnienie
**Kiedy jadę z góry, załącza mi się widzenie tunelowe, flow**. Robi się bardziej niebezpiecznie, ale i ciekawiej. Ruchy nogami mają więcej gracji, są bardziej opływowe. Odepchnięcia są dłuższe i przypominają pociągnięcia pędzla, który trzeba stabilnie trzymać, żeby wyszła satysfakcjonująca kreska. "Ślizgi" na jednej nodze się wydłużają (im mniej kółek na podłożu, tym mniejsze opory) – mózg dostaje sygnał "trzymaj balans, albo zryjesz twarz o asfalt". Skupienie jest umotywowane podwójnie: kijem i marchewką. Kij to wizja wywrotki i niebezpieczeństwa. Marchewka to wyobrażone, pozostawione w tyle, estetyczne pociągnięcia pędzla/rolki. Mózg jest wtedy tak zaangażowany, że serce pozostaje absolutnie poza tunelem świadomości (chyba że naprawdę solidnie wejdzie na czerwone/czarne pole). Jest fajnie, czas nie istnieje. Jest lekko, więc... może spróbujemy jeszcze szybciej?

**Kiedy jadę pod górę, robi się monotonnie**:

Pach, pach, pach, pach.  
Pach i pach i pach i pach.  
Raz i dwa i trzy i czery i.  

Jak w metronomie. Też czasem da radę wejść w trans, ale ogólnie jest to nudne. A jak jest nudno, to i od razu słychać jak serce krzyczy. I trzeba tego krzyku i stękania słuchać przez całą wycieczkę pod górę. Jest ciężko, więc... kiedy koniec?
 
